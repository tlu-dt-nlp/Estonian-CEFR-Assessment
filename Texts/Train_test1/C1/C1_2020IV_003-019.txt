Hariduse edukas omandamine on tänapäeval tähtis ja vajalik, sest haridus avab uksed uutele töövõimalustele ja edukale elule. Valikuid, millist haridust ja kus omandada, on palju ning igaüks ise valib mida, kus ja kuidas õppida. Eestis on põhiharidus kohustuslik ning selle peab igaüks omandama. Edasine õppimine ja eriala omandamine on inimese enda valida. Peale põhihariduse omandamist võib õpet jätkata gümnaasiumis ning peale gümnaasiumi võib minna ülikooli, et omandada kõrgharidust. Samuti saab ka minna kutseharidusasutusse kohe peale põhikooli, et mingit eriala omandada ning siis minna ülikooli kõrghariduse saavutamiseks. Mõlema valiku puhul on nii positiivsed kui ka negatiivsed küljed. Gümnaasiumi minek tähendab seda, et peale keskhariduse omandamist ei ole inimesel erialast haridust ning õpinguid tuleb jätkata, kas ülikoolis või kutseõppekeskuses. Gümnaasiumihariduse ja sellejärgse erialase hariduse omandamine kestab vähemalt kuus aastat. Selle tõttu paljud valivad kutsehariduse, kohe pärast põhikooli lõpetamist, sest nii saab kiiremini kätte erialase hariduse. Kuid samal ajal on kõrgharidusega inimene tööturul rohkem nõutud ning kõrghariduse omandamine peale kutseharidust tekitab raskusi, tihti tuleb võtta lisakursuseid jne, et ülikooli sisseastuja nõudmistega sobida. Tööhõive parandamisel mängivad tähtsat rolli kutseõppeasutused, sest need pakuvad täiendõpet ja tihti ka kvalifikatsiooni tõstmist. Tänapäeva maailm areneb kiiresti ning selle tõttu on tähtis kogu aeg uusi teadmisi eriala kohta omandada. Töötukassa pakub töötutele ja noortele täiendõpet ja mitmeid kursuseid, et neil oleks piisavalt teadmisi tööle asumiseks. Üsna tihti on need kursused tasuta ning on vaja ainult tahet ja avaldust kursusel osalemise soovist. Iga inimese elukäik sõltub ainult temast endast. Võimalusi ennast arendada on piisavalt, tuleb ainult natuke vaeva näha, et soovitud eriala omandada või et paremat haridust saada. 