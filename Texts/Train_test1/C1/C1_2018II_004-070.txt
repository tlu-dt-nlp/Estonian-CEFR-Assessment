Head kolleegid!
Hiljuti käisin digipädevuse seminaril ja sealt jäid kõlama mõtted, mis haakusid murede ja ideedega, mida ise varem mõelnud olen ja mida teiega jagada tahan.
Selge on see, et digipädevus on tänapäeva ühiskonnas toimetuleku eeldus. 
Te ju teate, et mitte-digilahendused on asutustes ja ettevõtetes endiselt paraleelselt kasutuses, et ka digimaailmas vähem orienteeruvad inimesed pääseksid teenustele ligi, aga nende lahenduste tugi kipub muutuma teisejärguliseks. 
Kes digi kasutab, toimetab kiiremini ja saab seeläbi eeliseid.
Näiteks kirjavahetuses, lepingute sõlmimisel, arsti retseptide kasutamisel, firma aruannete ja deklaratsioonide esitamisel. 
Mulje ja maine on ka möödapääsmatud nähtused - iga firma ja nii mõnigi edasipüüdlik inimene tahab olla esirindes, et muljet avaldada - või siis hoopis teadlikult loobuda sellest, luues endale vanamoelise imago. 
See viimane on küll pigem erand.
Mõtlen ja leian, et teatud vanamoelisuse alalhoid, moodsa mugava kõrval, võib olla kasulik.
Tagavarasüsteemid, mis ei põhine digitehnoloogial, tagavad toimetulekut hädaolukorras. 
Räägiti seminaril värskest uudisest, et Ameerika Ühendriikide kosmoseagentuur NASA viis hiljuti oma kosmoselaborisse sekstandi - jah, sellise vanaaja metallist navigatsiooniseadme - et harjutada Kuu ja tähtede abil navigeerimist arvutirikke korral. 
See näide mulle meeldis.
Loomulikult tuleb mõelda turvariskide maandamisele ka tavapärasemates tingimustes, kus digisüsteemid töötavad ootuspäraselt.
Riskideks on infoleke, mis võib toimuda telefoni või sülearvuti varguse kaudu, samuti elektroonilise sissetungi või pealtkuulamise kaudu. 
Tuleks olla teadlik, et lausa vabatahtlikult ei antaks luba kolmandatel osapooltel andmeid kasutada - tähelepanelik tuleks olla sotsiaalvõrgustike ja otsingumootorite tingimuste suhtes. 
Identiteedivargus on ka oht. 
Soovitaksin järgmisi meetmeid turvalisuse tõstmiseks:
 • Võimalusel kasutada 2-astmelist autentimist
 • Töö ja eraelu arvutis eraldi hoida.
 • Suhelda palju päriselus ja silmast silma - et säiliks usaldus, mis võib osutuda kuldaväärt päästjaks hädaolukorras.